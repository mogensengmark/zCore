<div id="page" class="page">
	<div class="headline lefted"><h2>Attraktivt spejderarbejde i Herlufmagle Gruppe</h2></div>
    <h4>
    	<p>Velkommen til en aktiv grøn spejdergruppe, som hele tiden er i udvikling og vækst. Vi er lidt over 20 unge og voksne spejderledere, som er dybt engagerede i at skabe gode friluftsoplevelser, personlig udvikling og understøtte venskaber og fællesskab blandt de næste 80 børn, som er spejdere her i gruppen. Vi tilbyder FamilieSpejd for de 3-5 årige og deres forældre cirka en gang om måneden, og hver eneste uge har vi aktiviteter for Bæverne, Ulvene, Juniorspejderne, Claus Daa Spejderne og Seniorspejderne. 2-3 gange hvert halve år har vi sjove weekendture med overnatning i telt, i shelter eller i en spejderhytte.</p> 
    	<p>I sommeren 2012 deltog vi med 52 spejdere og ledere på Spejdernes Lejr 2012 ved Holstebro. Det var en fantastisk tur med kæmpetømmerflåder ved Thorsminde Strand, sejlads ved Struer, Flash Mob midt i Holstebro by, eksklusiv bålmad med kokke på madtropperne, LEGO byggeri med tusindvis af klodser, natløb med telefoner (som ikke helt kunne tåle at komme under vand), kæmpe shows med 50.000 tilskuere hvor De Sorte Spejdere og Martin Brygmann fyrede den af – og så en super afslutningskoncert med Alphabeat og kæmpefyrværkeri. Men også tid til nye venskaber, lejrkærester, sammenhold med de andre spejdere i Næstved Kommune, besøg og krammer af Næssi, hjælpsomhed, omsorg for andre og en helt fantastisk stemning blandt børn, unge og voksne på vores lille lejrplads. Forud for denne lejr var ulveungerne på 5 dages sommerlejr i en spejderhytte ved Kværkeby med masser af sjove oplevelser og nogle mega seje børn, der gik 10 eller 20 km vandrehike igennem skovene ved Svenstrup Gods. Ved Stevns Naturcenter var vores nysgerrige og seje bævere på sommerlejr og sov i telt i to nætter. Der blev ledt efter dinosaur knogler i kalkgraven, leget, hygget ved bålet og den sidste dag var alle forældrene med på Stevns Fortet og besøgte nogle af de mange hemmelige gange under jorden.</p>
        <p>Vi er en aktiv og ambitiøs gruppe med mange aktiviteter, en holdning til tingene og et stort netværk omkring os. I spejderåret 2012/2013 er vi med til at gennemføre Suså Idrætsdag, vi skal med Suså Distrikt på vandretur i Sverige, vi fejrer 60 års fødselsdag, vi skal på den meget populære juletur til Lerbjergcentret og så skal alle enhederne selv på weekendture i naturen eller i spejderhytter. I uge 29 i sommeren 2013 inviterer vi alle medlemmer og deres familier til Bornholm, hvor vi har lejet hele spejdercentret Rømeregård. Her vil vi tilbyde en masse friluftsaktiviteter, sightseeing på den smukke ø, klatreaktiviteter og en masse fælles oplevelser.</p>
        <p>Det er væsentligt for os at lave aktiviteter med en høj kvalitet og i en anerkendende atmosfære, som gør at det er attraktivt at være leder og at være spejder. Vi har en meget velfungerende bestyrelse med forældrerepræsentanter og spejderledere, som sammen sætter rammerne for et godt spejderarbejde. Vores medlemstal vokser, vi har mange ledere og vi har en sund økonomi. Vores allerstørste udfordring er vores fysiske rammer i den udtjente spejderhytte, som vi ejer på Sletskovvej 5. Derfor har vi i flere år arbejdet intenst på at skabe et meget ambitiøst projekt – Nunatakken – hvor vi forener kræfterne med en masse andre natur- og friluftsforeninger og andre partnere for at opføre en bygning på 1.700 m2 og et læringslandskab på 12 hektar. Det lyder jo helt vildt, men vi er godt på vej til at realisere projektet og har allerede skaffet godt 2/3 af den fornødne finansiering på 32 mio. kr.</p>
        <p>Engagerede ledere, god finansiering, udfordrende aktiviteter og mange børn er elementer, som gør at det er sjovt og attraktivt at være med hos spejderne i Herlufmagle. Men vi har hele tiden formålet for øje. Vi vil skabe udfordrende oplevelser og styrke en lang række af bløde og hårde kompetencer hos de børn og unge, som udgør morgendagens ledere i det danske samfund.</p>
        <p>Du skulle ta’ og være med – og du er meget velkommen til at komme og se hvad vi laver og hvad vi har at byde på!</p>
        <p>Spejderhilsen</p>
        <p>Torben Stenstrup<br />Gruppeleder</p>
</h4>
